Restavracija, v kateri vam jed skuha robot - in to v le treh minutah #video

V ZDA so odprli restavracijo, v kateri ni kuharjev - vsaj človeških ne. Kuhanje je namreč povsem robotizirano.

Robotizirana restavracija Spyce, ki so jo pred kratkim odprli v Bostonu, je zamisel štirih diplomantov MIT, priznanega tehnološkega inštituta v Massachussetsu. "Kot študenti smo le stežka našli lokale, ki bi stregli spodobno hrano po sprejemljivi ceni. Ker smo obsedeni z robotiko, smo se odločili, da se bomo domislili novega, učinkovitega načina priprave hrane," je v predstavitvenem videu podjetja in restavracije Spyce pojasnil eden od ustanoviteljev.

Zamislili so si skoraj popolnoma avtomatizirano restavracijo, v kateri večino dela opravijo roboti. Gostje si prek zaslona na dotik izberejo eno od sedmih jedi, ki so na voljo, podrobne opise lahko vidite tukaj. 

Pri sestavi jedilnika je ekipi pomagal Daniel Boulud, v Franciji rojeni kuharski zvezdnik, ki ima vrsto restavracij po Severni Ameriki, v Londonu in Singapurju, njegova newyorška restavracija Daniel pa nosi dve Michelinovi zvezdici.

Robote s sestavinami napolnijo človeški pomočniki, od tam pa je vse v "rokah" stroja, ki v posodo dodaja sestavine in jih skuha s pomočjo indukcije ter na koncu strese v skledo, to pa gostom postreže osebje. Mimogrede, v restavraciji zagotavljajo, da je vsaka naročena jed pripravljena v treh minutah.