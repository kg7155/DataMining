Namig za kosilo: recept, ki je očaral Gašperja Groma in zasenčil njegovo ženo
Bučkini rezanci s piščancem, jajčevci in gobami, s katerim so tekmovalci očarali nutricista Gašperja Groma in zasenčili kuho njegove žene, vsebuje zgolj 400 kalorij. "Ne znam kuhati, spoznam pa se ne hrano," je povedal Grom, ki ta zdrav in okusen obrok svetuje tudi gledalcem.

Bučkini rezanci s PIŠČANCEM, JAJČEVCI IN GOBAMI po priporočilu Gašperja Groma, dipl. dietetika

Sestavine za 4 osebe:

500 g piščančjega fileja
4 srednje velike bučke
1 srednje velik jajčevec
1 majhna čebula
200 g mešanih gob
100 g temnih oliv brez koščic
3 stroki česna
400 g pelatov v koščkih
voda
sol in poper
1‒2 žlički timijana
2‒3 vejice bazilike ali peteršilja
malo kokosove maščobe za peko
 The Biggest Loser Slovenija
Priprava

Bučke s pomočjo spiralnega rezalnika ali posebnega nožka za rezanje bučk narežemo na rezance. Damo jih v posodo in posolimo, počakamo, da spustijo vodo, in jih ožamemo.
Piščančji file in jajčevec narežemo na majhne koščke, čebulo sesekljamo in gobe narežemo na rezine.
V segreti namaščeni ponvi popražimo čebulo, piščančji file in jajčevec z nekaj ščepci soli. Pražimo deset minut. Pazimo, da ne prismodimo, in po potrebi dodajamo malo vode.
Dodamo gobe, olive, česen, timijan in sol po okusu. Pražimo še nekaj minut, da se gobe zmehčajo.
Nato dodamo pelate in pokrito kuhamo od 10 do 15 minut. Če je omaka pregosta, dodamo malo vode.
Omako prelijemo čez bučkine rezance in postrežemo.
Po vrhu posujemo sesekljano baziliko ali peteršilj ter sveže mlet poper.
 The Biggest Loser Slovenija
Nasvet

Sol dodajajte postopoma, saj je njena količina odvisna od slanosti oliv.