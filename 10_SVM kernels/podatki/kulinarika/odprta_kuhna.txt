Odprta kuhna v Ljubljani ima novo, nadgrajeno podobo #video

V prvi junijski petek bo Odprta kuhna, priljubljena ljubljanska kulinarična tržnica, vstopila s prenovljeno podobo. Ustaljeni ponudbi gostincev na Pogačarjevem trgu se bodo namreč pridružile dodatne stojnice ob pokriti tržnici, na katerih se bodo predstavljale slovenske kulinarične destinacije.

"Od prvega dne pred šestimi leti je naš cilj utrjevati položaj Slovenije na svetovnem kulinaričnem zemljevidu in krepiti ozaveščenost o slovenski gastronomiji tako med domačini kot turisti. A še sami, kaj šele v tujini, se slabo zavedamo, kakšno neizmerno gastronomsko bogastvo in kako raznolika kulinarično-etnološka dediščina se v resnici skrivata v tako rekoč vsakem kotičku države. Naša misija je, da o tem ozaveščamo in te zaklade s ponosom pokažemo najširši javnosti," je odločen Lior Kochavy, direktor in soustanovitelj Odprte kuhne.

Slovenka in Izraelec, ki sta zakuhala Odprto kuhno
Od zdaj bo ljubljanska Odprta kuhna ob stojnicah, na katerih za lačne trebuhe skrbijo gostinci iz vse Slovenije, vsak petek obogatena tudi s stojnicami, na katerih bodo svojo kulinarično ponudbo predstavljale tudi slovenske destinacije - prvi se predstavljajo Ptuj, Dežela Celjska in Škofja Loka.

Na teh stojnicah bodo obiskovalci lahko spoznavali ponudbo slovenskih turističnih kmetij, poskusili in kupili bodo lahko za posamezno destinacijo značilne obrtniške izdelke, povezane s pripravo in postrežbo hrane, ter prehranske izdelke, kot so siri, mesnine, pijače, med, namazi, pecivo ... Seveda bodo na voljo tudi vse turistične informacije o destinacijah, ki se bodo predstavljale.