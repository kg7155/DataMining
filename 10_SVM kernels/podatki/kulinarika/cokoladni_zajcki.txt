So čokoladni zajčki res čokoladni?
 velikonočni zajček

Velikonočni prazniki poskrbijo, da so tako na policah kot v domačih kuhinjah tudi med otroki priljubljeni čokoladni zajčki in jajčka. Čeprav so si na zunaj "čokoladni" izdelki lahko zelo podobni, pa se notri namesto čokolade večkrat skrivajo zgolj njeni približki.

Večina ljudi se za nakup čokoladnih zajčkov in jajčk odloči po njihovi podobi, saj bodo, preden jih otroci (ali pa otroci po duši) pojejo, še nekaj časa krasili mizo. Poleg tega je tisto, kar je lepo videti, seveda tudi bolj privlačno in zato lepše darilo. 

Čokolada ali sladkorna ploščica
Preden se odločimo za nakup izdelka, se osredotočimo na zadnjo stran in preverimo, ali gre za kakavov izdelek ali pravo mlečno čokolado. Že iz izmena izdelka lahko ugotovimo, če gre zgolj za nadomestek čokolade, saj se bodo tovrstni izdelki navadno imenovali "kakavov izdelek", "sladkorna ploščica" ali pa "mlečni čokoladni nadomestek".

Resnično sestavo izdelka nam razkrije seznam sestavin
"Pred nakupom dobro preberite deklaracijo. 'Čokoladni' zajček je lahko v resnici sladkorna ploščica," so opozorili z Zveze potrošnikov Slovenije. 

Seznam sestavin se vedno začne s tisto sestavino, ki jo je v živilu največ, v padajočem vrstnem redu pa sledijo še druge sestavine. V izdelkih, ki niso čokolada, se na začetku seznama sestavin navadno znajdejo sladkor, rastlinska maščoba in sirotka ali posneto mleko v prahu. Šele na koncu seznama najdemo odstotek kakava v prahu. 

Kaj pa alternative?
Čeprav kakšen čokoladni zajček tu in tam ne bo škodil, lahko za sladko pregreho spečete pinco, dišeč sladek kruhek. Recept zanjo nam je zaupala Mina Lavtižar, avtorica kuharske knjige Minini cukri. Pripravili smo recept za štiri hlebčke, ki si ga lahko pogledate na tej povezavi. 