Nadal brez težav v tretji krog

Prvi nosilec odprtega teniškega prvenstva Francije Španec Rafael Nadal je v drugem krogu turnirja gladko prišel do napredovanja.

Nadal je Argentincu Guidu Pelli v treh nizih dovolil osvojiti le štiri igre, tekmeca je povsem nadigral v vseh elementih.

"Vedno je lepo, ko delo opraviš hitro in ne trošiš moči. Na tako dolgem turnirju vsak atom moči pride prav, še posebno pred naslednjim dvobojem, ki ga ocenjujem kot zelo nevarnega. Čaka me namreč prijatelj od otroštva Richard Gasquet, ki me dobro pozna. Res, da sem do zdaj dobil vseh 15 medsebojnih dvobojev na profesionalnih turnirjih, toda zavedam se, da se bom moral za zmago močno potruditi, da bom moral biti telesno in mentalno močan," je Nadal takoj po dvoboju začel razmišljati o naslednjem tekmecu, 27. nosilcu, ki se je na igrišču zadržal nekoliko dlje, Tunizijca Maleka Jazirija je premagal s 3:1.

Uspešni so bili tudi preostali visoko postavljeni igralci, še največje presenečenje pa je poraz 24. nosilca, kanadske vzhajajoče zvezde Denisa Šapovalova, 19-letnika je zaustavil Nemec Maximilian Marterer, še en mladostnik, ki je trenutno na 70. mestu jakostne lestvice ATP.

"Odpovedal mi je začetni udarec. Serviral sem mnogo slabše kot v Madridu, kjer sem se uvrstil v polfinale, drugače pa sem se odlično počutil. Mislim, da mi igrišča ustrezajo, verjamem, da bom to enkrat dokazal. Komaj čakam, da se spet vrnem v Pariz, pa čeprav iz njega še nisem odpotoval," zaradi poraza ni bil slabe volje Kanadčan.