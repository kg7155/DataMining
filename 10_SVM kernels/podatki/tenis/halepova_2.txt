Veliki preobrat Simone Halep, Hercogova izpadla tudi med dvojicami

Predstavnice nežnejšega spola danes na Odprtem prvenstvu Francije v Parizu igrajo dvoboje 2. kroga. Številka 1 ženskega tenisa Simona Halep je po slabi igri v prvem nizu pravočasno okrevala in na koncu z 2:6, 6:1 in 6:1 premagala Američanko Alison Riske.

Čeprav je Romunka, leta 2014 in 2017 finalistka Roland Garrosa, slabo začela in v prvem nizu zaostajala že z 0:5, na koncu dvoma o zmagovalki ni bilo.

Riskejeva, ki je šele 83. igralka z lestvice WTA, je do uvodne prednosti prišla po zaslugi številnih neizsiljenih napak Halepove; v prvem nizu jih je naredila kar 16. A na koncu se je zbrala ter gladko dobila drugi in tretji niz. V drugem krogu jo čaka dvoboj še z eno Američanko, Taylor Townsend.

"Vedno je v prvem krogu grand slama izjemno težko, vedno si živčen. Nato pa sem začela več teči, zaigrala sem bolje in obrnila potek dvoboja," je po zmagi dejala Halepova, ki bi morala uvodni dvoboj letošnjega OP Francije odigrati v torek, a so ga zaradi dežja organizatorji prestavili na danes. Halepova se mora v Parizu prebiti vsaj do polfinala, če želi zadržati prvo mesto na lestvici WTA.

Na delu sta tudi drugopostavljena Caroline Wozniacki in četrta nosilka Elina Svitolina. Slovenska igralka Polona Hercog se je predstavila v konkurenci ženskih dvojic. Skupaj z Belgijko Alison van Uytvanck sta se pomerili z japonsko dvojico Hozumi - Ninomiya in izgubili z 0:6 in 4:6.

V konkurenci dvojic sicer Slovenijo v Parizu zastopajo še Andreja Klepač, ki je skupaj s Španko Mario Jose Martinez Sanchez tretja nosilka, Dalila Jakupovič, ki bo igrala v paru z Rusinjo Irino Hromačevo, in Katarina Srebotnik, ki bo igrala s Španko Laro Arruabarrena.