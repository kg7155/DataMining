Nič ni bilo od poslastice, razočarana Williamsova odpovedala dvoboj s Šarapovo

V ponedeljek se v osmini finala OP Francije obetala prava teniška poslastica, ko bi se morali udariti Serena Williams in Marija Šarapova. Američanka je tik pred začetkom dvoboj odpovedala. Šarapova je tako v četrtfinale napredovala brez boja, v njem pa se bo pomerila s Španko Muguruzo, ki pa bo prav tako spočita, saj se je njena nasprotnica v osmini finala, Ukrajinka Lesja Curenko zaradi poškodbe noge dvoboj predala pri zaostanku z 0:2 v igrah v prvem nizu.

Razlog za odpoved 23-kratne zmagovalke turnirjev za grand slam je poškodba prsne mišice. Williamsova se je na turnirje velike četverice vrnila v Parizu, potem ko je po lanski zmagi v Melbournu rodila deklico.

Zelo sem razočarana
"Na žalost imam težave s prsno mišico in ta trenutek dejansko ne morem servirati. Prvič sem bolečino začutila proti Julii Goerges (3. krog). Bilo je res boleče. V nedeljo,  v igri dvojic,  sem poskusila vse mogoče in ni bilo nič bolje.  Jutri grem na magnetno resonanco in ne bom vedela, kaj je, dokler ne bom imela rezultatov. Zelo sem razočarana, saj sem žrtvovala veliko časa za treninge, namesto, da bi bila s svojo hčerko. Zato mi je ta trenutek res težko, ampak vedno skušam na stvari gledati pozitivno," je povedala ena najboljših teniških igralk vseh časov.

Svoje delo je že opravila prva igralka sveta Simona Halep. Romunka se je do četrtfinala prebila relativno lahko. Tokrat je igrala proti Belgijki Elise Mertens in oddala le tri igre. Igralki sta do zdaj igrali dvakrat, obakrat je bila boljša Romunka.

Wozniackijeva izpadla
V četrtfinale so poleg Šarapove napredovale še Španka Garbine Muguruza, pa Rusinja Darja Kasatkina, ki je izločila dansko zvezdnico Caroline Wozniacki in Nemka Angelique Kerber, ki je bila boljša od Francozinje Garcie. 

Srebotnikova in Gonzales uspešna v četrtfinalu mešanih dvojic
Slovenska teniška igralka Katarina Srebotnik se je skupaj z Mehičanom Santiagom Gonzalesom prebila v polfinale letošnjega drugega turnirja za grand slam v Parizu v konkurenci mešanih dvojic. Srebotnikova in Gonzales sta v četrtfinalu izločila špansko-brazilsko kombinacijo Mario Jose Martinez-Marcelo Demoliner s 7:6 (3), 2:6 in 10:7.