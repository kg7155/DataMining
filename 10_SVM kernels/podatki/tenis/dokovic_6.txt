Đoković izločil Španca, Zverev, Dimitrov in Nišikori z nekaj težavami naprej

Četrti dan odprtega teniškega prvenstva Francije prinaša nekaj atraktivnih dvobojev 2. kroga. Srbski as Novak Đoković je brez večjih težav izločil španskega kvalifikanta Jaumeja Munarja.

Srbski as Novak Đoković se v drugem dvoboju dneva na igrišču Suzanne Lenglen meri s špansko oviro. Na drugi strani stoji nepostavljeni Jaume Munar. Đoković ima na pariškem spektaklu vlogo 20. nosilca.

Slovenski sosed Dominic Thiem je edini Zemljan, ki je v zadnjih dveh letih na peščeni podlagi premagal Rafaela Nadala. Sedmopostavljeni Avstrijec je v odlični formi, danes pa bo v Parizu prekrižal lopar z grškim najstnikom Stefanosom Tsitsipasom, pred katerim je bleščeča prihodnost. Prejšnji mesec se je v Barceloni uvrstil v finale.

Alexander Zverev je v finalu turnirja v Rimu priznal premoč Rafaelu Nadalu.
Na igrišče št. 1 je stopil drugopostavljeni Nemec Alexander Zverev. Na turnirjih za grand slam se še ni uvrstil dlje od osmine finala, na pesku pa mu gre v tej sezoni odlično, saj je do poraza z Nadalom v finalu turnirja v Rimu nanizal 13 zaporednih zmag. Pomeril se je s Srbom Dušanom Lajovićem, ki je pred kratkim v italijanski prestolnici presenetil Argentinca Juana Martina del Potra, in ga premagal s 3:2 v nizih.

Domači ljubitelji tenisa so pesti stiskali za Benoita Paireja proti Japoncu Keiju Nišikoriju. Japonec se je pošteno namučil in v naslednji krog napredoval z zmago s 3:2 v nizih. Tudi četrti nosilec Grigor Dimitrov ni imel lahkega dela z Američanom Jaredom Donaldsonom. Bolgar je prav tako kot Nišikori napredoval šele po petih odigranih nizih.