Marija Šarapova in Serena Williams ekspresno v osmino finala Pariza, Klepačeva uspešna med dvojicami

Sedmi dan OP Francije sta se v osmino finala hitro in zanesljivo uvrstili  Marija Šarapova in povratnica Serena Williams. V ženskih dvojicah slovenske barve zastopa Andreja Klepač, skupaj s Španko Mario Jose Martinez sta se uvrstili v tretji krog, kjer ju čakata sestri Williams.

Nekdanja dvakratna zmagovalka odprtega teniškega prvenstva Francije Rusinja Marija Šarapova se je na igriščih Roland Garros v Parizu prebila v osmino finala, Brez večjih težav je s 6:2 in 6:1 odpravila nekdanjo prvo igralko sveta Čehinjo Karolino Pliškovo. Dvoboj je trajal vsega 59 minut.

Tridesetletna Rusinja, v karieri je dobila pet turnirjev za grand slam, zdaj čaka na naslednjo nasprotnico, ki jo bo dal dvoboj med ameriško zvezdnico Sereno Williams in najboljšo nemško igralko Julio Görges, prav tako že vodilno igralko lestvice WTA. Bolj verjeten je dvoboj z Američanko, ki je dobila 19 od 21 dvobojev z Rusinjo, v zadnjih treh pa je bila dvakrat boljša Šarapova.

"Vedela sem, da moram proti močni nasprotnici igrati dobro. Uspelo mi je ostati agresivna, igrala pa sem tudi taktično zelo dobro," je po nastopu dejala Rusinja, zmagovalka Pariza leta 2012 in 2014 in navdušila navijače na tribunah, ki se jim je za navijanje zahvalila v francoščini.

Uspelo tudi Williamsovi
36-letna Serena Williams se po rojstvu prve hčerke počasi vrača v pravo formo. Danes je v dveh nizih opravila z 11. igralko sveta, Julio Goerges iz Nemčije.

Williamsova se bo v poslastici osmine finala pomerila s Šarapovo. 

Zmagovalka Wimbledona Španka Garbine Muguruza se je z gladko zmago s 6:0 in 6:2 nad Avstralko Samantho Stosur prebila v osmino finala, v kateri ji bo nasproti stala Ukrajinka Lesia Curenko.

Andrejo Klepač čakata sestri Williams
Andreja Klepač je v paru s Španko Marío José Martinez Sanchez v drugem krogu s 6:3 in 7:5 premagala Romunko Irino Begu in Kitajko Qiang Wang. Slovensko-špansko navezo v naslednjem krogu čakata ameriški sestri Serena in Venus Williams.