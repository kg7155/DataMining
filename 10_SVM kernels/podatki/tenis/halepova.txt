Halepova se je sprehodila, uspešna tudi Šarapova

Prva nosilka odprtega teniškega prvenstva Francije Romunka Simona Halep je v drugem krogu turnirja gladko prišla do napredovanja.

Prva nosilka Simona Halep hitro opravila svoje delo, večjih težav ni imela niti Španka Garbine Magaruza. Tri nize se je morala za zmago nad Lucie Safarovo boriti Čehinja Katarina Pliškova, ki se bo v naslednjem krogu merila z nekdanjo zmagovalko Mario Šarapovo. Od postavljenih igralk so se poslovile Američanka CoCo Vandeweghe, Kitajka Shuai Zhang, zmagovalka nad Polono Hercog v prvem krogu Rusinja Anastazija Pavljučenkova, ki jo je ugnala avstralska veteranka Samantha Stosur, ter Ashleigh Barty, Avstralka je morala priznati premoč povratnici na največje turnirje in trikratni zmagovalki Pariza Američanki Sereni Williams.

Slovenija med posamezniki nima več svojih predstavnikov, zato pa je zaradi deklet dobro zastopana v igri dvojic. Potem ko se je v konkurenci ženskih v sredo poslovila Polona Hercog, so bile preostale v prvem krogu uspešnejše. Dalila Jakupović in Rusinja Irina Hromačeva sta bili s 6:3 in 6:2 boljši od Britanke Naomi Broady in Poljakinje Magde Linette, Katarina Srebotnik in Španka Lara Arruabarrena sta po ogorčenem boju s 3:6, 6:3 in 7:6 (5) premagali 12. nosilki Belgijko Elise Mertens in Nizozemko Demi Schuurs, Andreja Klepač in Španka Jose Maria Martinez Sanchez, sicer tretji nosilki, pa sta s 6:0 in 6:4 ugnali avstralsko-kitajsko dvojico Monique Adamczak/Yafan Waqng.

Klepačeva je nato odigrala še dvoboj mešanih dvojic, skupaj z Nizozemcem Jeanom-Julienom Rojerjem sta s 6:1 in 6:1 premagala Latvijko Jeleno Ostapenko in Belorusa Maksa Mirnija.