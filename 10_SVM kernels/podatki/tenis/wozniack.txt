Wozniackijeva gladko naprej, Srebotnikova uspešna tudi med mešanimi dvojicami

Na teniškem odprtem prvenstvu Francije v Parizu se je druga nosilka Danka Caroline Wozniacki brez težav uvrstila v osmino finala. Premagala je domačinko Pauline Parmentier s 6:0, 6:3.

Katarina Srebotnik je danes uspešno opravila dvojno nalogo na drugem turnirju sezone za grand slam v Parizu. V današnjem drugem krogu je najprej napredovala med ženskimi dvojicami, pozneje pa še med mešanimi.

Srebotnikova in Španka Lara Arruabarrena sta v današnjem drugem krogu premagali švicarsko-srbsko navezo Viktorija Golubić-Nina Stevanović s 6:4 in 6:3.

Najboljša slovenska igralka med dvojicami je nato zaigrala še v prvem krogu mešanih dvojic in z Mehičanom Santiagom Gonzalezom po dobri uri igre premagala Japonko Shuko Aoyama in Indijca Divija Sharana z 2:6, 6:3, 1:0 (5).

V konkurenci ženskih dvojic je bila danes uspešna tudi Dalila Jakupovič, ki je v navezi z Irino Hromačevo ugnala hrvaško navezo Darija Jurak-Donna Vekić s 6:1 in 6:0.