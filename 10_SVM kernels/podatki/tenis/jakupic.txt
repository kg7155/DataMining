Jakupovićeva naletela na previsoko oviro, Šarapova bo na vrnitev še počakala

Na OP Francije so se nadaljevali boji prvega kroga, ki jih je krojil dež. Z nekoliko sreče je prvič v svoji karieri v glavnem delu turnirja za grand slam igrala Dalila Jakupović, ki pa ni bila kos Španki Georgini Garcia-Perez. Ta je Slovenko premagala s 6:3, 6:4.

Dalila Jakupović se je poskušala na glavni turnir uvrstiti skozi kvalifikacije, a ji sprva ni uspelo, saj je morala v zadnjem krogu kvalifikacij priznati premoč Mariani Duque-Marino. Pozneje je naša druga najboljša igralka izvedela, da bo vseeno nastopila na glavnem turnirju, saj je svoj dvoboj zaradi poškodbe odpovedala Švicarka Timea Bacsinszky.

Našo igralko je tako v uvodnem krogu pričakala Španka Georgina Garcia-Perez, ki se je v tretjem medsebojnem obračunu prvič izkazala za boljšo nasprotnico in Jakupovićevo izločila z 2:0 v nizih.

Španka je prvi niz dobila hitro, s 6:3. V drugem je že kazalo, da bo Jakupovičeva, na zadnji lestvici WTA je bila na 121. mestu, poskrbela za preobrat, saj je po zaostanku z 0:2 in 1:3 prišla do vodstva s 4:3. Nato se je ustavilo, njena tekmica je spet našla pravi ritem ter po uri in 11 minutah končala dvoboj z izidom 6:3, 6:4.

Šarapova bo na dvoboj proti Nizozemki počakal do torka
Po letu 2015 bi morala prvič na pariški pesek stopiti Marija Šarapova, a bo na nastop počakala do torka, saj je njej dvoboj z Nemko prestavil dež. Rusinja na turnirju za grand slam v uvodnem krogu ni izgubila že vse od leta 2010. Nekdanjo prvo igralko sveta in 28. nosilko turnirja v prvem krogu čaka Nizozemka Richel Hogenkamp.

 Petri Kvitovi po prvem nizu ni kazalo najbolje, a je nato dobila naslednja niza in izločila Paragvajko.
Na delu je bila tudi Čehinja Petra Kvitova, ki se uspešno vrača po poškodbi roke. Poškodovala se je leta 2016, ko jo je na njenem domu z nožem napadel vlomilec. Kvitova je trenutno v izjemni formi, saj ima na svojem računu enajst zaporednih zmag na pesku. Zmagala je na turnirju v Pragi in nato še v Parizu. V prvem krogu ji je nasproti stala Veronica Cepede iz Paragvaja, ki je dobil prvi niz, nato pa je Čehinja obrnila in napredovala v drugi krog.