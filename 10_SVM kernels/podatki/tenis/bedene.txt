Aljaž Bedene se je že poslovil od OP Francije, v drugi krog tudi Nadal

Aljaž Bedene se je na OP Francije poslovil že v prvem krogu, potem ko ga je gladko, po treh nizih, odpravil Urugvajec Pablo Cuevas. Končni izid dvoboja je bil 6:4, 6:3 in 6:2.

Za Aljaža je bil to peti nastop v glavnem delu OP Francije, a se je letos končal že v uvodnem krogu. Dvoboj se je končal po dveh urah in 13 minutah.

Prvi niz se je končal z izidom 6:3 v korist Urugvajca in je trajal 52 minut. Aljažu je že v prvi igri uspel break, a se je Cuevas vrnil v igro v četrti igri, ko je našemu igralcu vzel servis in izenačil na 2:2. Odločilna je bila deseta igra, 75. igralec sveta je uspel še en odvzem servisa in prvi niz dobil s 6:4.

Tudi dež ni predramil Aljaža
Drugi niz je prekinil dež. Prekinitev pa očitno ni ustrezala Ljubljančanu. Ta je po premoru izgubil dve zaporedni igri na svoj servis in za tem zaostajal že z 1:5. Cuevas tega vodstva ni izpustil iz rok ter povedel z 2:0 v nizih. Drugi niz se je končal z izidom 6:3 in je trajal 44 minut.

Aljaž tudi v tretjem nizu ni imel nobenih možnosti, saj je že v uvodni igri izgubil igro na svoj servis. Nasprotnik mu je servis vzel še v tretji in peti igri. Cuevas je v osmi igri odločilnega niza izkoristil drugo zaključno žogico za zmago in uvrstitev v drugi krog.

Nadal z nekaj težavami naprej
Svoje delo v prvem krogu je dokončal prvi favorit turnirja Rafael Nadal. Španec je že v ponedeljek začel dvoboj z Italijanom Simoneom Bolellijem, a je bil dvoboj zaradi dežja prekinjen. Prva dva niza je dobil Nadal, medtem ko je bil v tretjem nizu izid 3:0 za Italijana. Rafa se je uspel vrniti in tretji, odločilni, niz dobil po podaljšani igri.

Svoj dvoboj je končal najboljši hrvaški igralec Marin Čilić. Ta je v prvem krogu po treh nizih premagal Avstralca Jamesa Duckwortha. Argentinec Juan Martin del Potro čaka dvoboj proti domačinu Nicolasu Mahutu.