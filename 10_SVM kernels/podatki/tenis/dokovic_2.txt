Đokovića izločil 72. igralec sveta: Ta trenutek sploh ne želim govoriti o tenisu

Na OP Francije sta za nami prva dva četrtfinalna dvoboja. Avstrijec Dominic Thiem je v treh nizih porazil Nemca Aleksandra Zvereva, za drugo polfinalno vstopnico pa sta obračunala Novak Đoković in prvo presenečenje turnirja, Marco Cecchinato. Italijan je pripravil še eno senzacijo in po treh urah in pol izločil slavnega Srba.

Novak Đoković, zmagovalec OP Francije iz leta 2016, je Marcu Cecchinatu, ki se je presenetljivo prebil do četrtfinala, prepustil prva dva niza 3:6, 6:7 (4), se v tretjem vrnil v igro (6:1), v četrtem pa je odločala podaljšana igra, ki jo je s 13:11 dobil Italijan.

"Ne vem, če bom igral na travi. Ta trenutek sploh ne želim govoriti o tenisu," je bil po senzacionalnem porazu proti 72. igralcu svetovne lestvice razočaran dvanajstkratni zmagovalec grand slamov Đokovič in s tem naznanil možnost, da ga mogoče ne bo v Wimbledonu. Klonil je proti igralcu, ki pred letošnjim turnirjem v francoski prestolnici na velikih slamih še nikoli ni prišel v drugi krog.

Italijan je v osmini finala premagal Davida Goffina, trenutno devetega igralca sveta, pred leti pa se je znašel v težavah, obtožili so ga namreč nameščanja rezultatov. Pozneje so obtožnico proti njemu umaknili.

Dominic Thiem in Aleksander Zverev sta igralca nove generacije in sta bila že pred turnirjem tiha favorita za zmago na največjem turnirju na pesku, a mesto v polfinalu letošnjega OP Francije si je lahko zagotovil le eden. To je Avstrijec Thiem, ki je Zvereva v četrtfinalu porazil s 6:4, 6:2 in 6:1. 