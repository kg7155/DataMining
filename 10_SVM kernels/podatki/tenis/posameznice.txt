Med posameznicami ameriški polfinale, konec OP Francije za Klepačevo in Srebotnikovo

Prvi polfinale v konkurenci posameznic na OP Francije je ameriški. V njem se bosta pomerili Sloane Stephens in Madison Keys, ki sta v četrtfinalnih obračunih gladko, z 2:0 v nizih izločili Darjo Kasatkino in Julijo Putincevo. Med ženskimi dvojicami je polfinalno vstopnico lovila naša Andreja Klepač, a ji na koncu ni uspelo. V mešanih dvojicah je s tekmovanjem končala tudi Katarina Srebotnik.

Madison Keys je dvoboj dobila po slabi uri in pol in s tem Putincevi pokvarila zgodovinski dosežek. Ta bi v primeru uvrstitve v polfinale postala prva Kazahstanka, ki ji je uspel preboj med najboljše štiri igralke na turnirjih za grand slam.

Američanka Sloane Stephens je premagala Rusinjo Darjo Kasatkino v pičli uri in 11 minutah s 6:3 in 6:1. Američanki se bosta torej pomerili v polfinalu, ki je ponovitev finala z lanskega OP ZDA.

Klepačeva izpadla v četrtfinalu OP Francije
Slovenska teniška igralka Andreja Klepač je skupaj s Španko Mario Jose Martinez, bili sta tretji nosilki ženskih dvojic, izpadla v četrtfinalu letošnjega drugega turnirja za grand slam v Parizu. S 6:3 in 6:3 sta po uri in 12 minutah slavili Čehinji Barbora Krejčikova in Katerina Siniakova, šesti nosilki.

Klepačeva je z Martinezovo pred dvema dnevoma za preboj v četrtfinale premagala slovito ameriško sestrsko navezo Venus in Serena Williams s 6:4, 6:7 (4) in 6:0.

Konec tudi za Srebotnikovo
Katarina Srebotnik je v polfinalu mešanih dvojic skupaj z Mehičanom Santiagom Gonzalesom izpadla v polfinalu. Po uri in minuti igre sta si finale zagotovila Kanadčanka Gabriela Dabrowski in Hrvat Mate Pavić, prva nosilca, ki sta slavila s 6:4 in 6:4.