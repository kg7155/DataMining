Dež pregnal Nadala in Italijana, ki se mu je dobro upiral

Drugi dan OP Francije je bilo v moški konkurenci na teniških igriščih zelo pestro. Desetkratni zmagovalec Rolland Garosa Rafael Nadal se je udaril s Simonejem Bolellijem, a je dvoboj sredi tretjega niza prekinil dež. Nadaljevana bosta v torek. Novak Đoković je brez večjih težav izločil Rogeria Dutro Silvo, Stana Wawrrinko je domov poslal Guillermo Garcia-Lopez. 

Rafael Nadal napada nov rekord. V primeru zmage bi postal prvi igralec v zgodovini, ki bi mu uspelo zmagati 11-krat na enem turnirju za grand slam. V ženski konkurenci je to uspelo Avstralki Margaret Court, ki je enajst zmag dosegla na OP Avstralije, šest od tega jih je dosegla pred ero profesionalnega tenisa.

Nadal v uvodnem krogu igra z Italijanom Simonejem Bolellijem, ki je Špancu povzročil precej preglavic. V prvem nizu se je dobro držal, a ga izgubil s 4:6, v drugem po "breaku" povedel z 2:0, pa s 3:1, nato pa je Nadal prevzel vajeti v svoje roke, priredil popoln preobrat in niz dobil s 6:3. Tudi tretji niz je Italijan začel odlično in povedel s 3:0, a obračun je bil nato zaradi dežja prekinjen in prestavljen na torek.

Veliko pozornosti je požel Novak Đoković, ki je na turnirju v Rimu že kazal zelo dober tenis. Srbski zvezdnik je šele na 22. mestu lestvice ATP, v Parizu pa ima status 20. nosilca. V prvem krogu ni imel večjih težav, Rogeria Dutro Silvo, 134. na lestvici ATP, je ugnal s 6:3, 6:4, 6:4.

Wawrinka že pripravlja kovčke Stan Wawrinka se je poslovil že po prvem krogu.
Stan Wawrinka se je poslovil že po prvem krogu. Foto: Guliver/Getty Images
Na delu je bil tudi povratnik na teniška igrišča Stan Wawrinka. Švicar, ki je lani igral v finalu proti Nadalu, je tokrat igral proti Guillermu Garcii-Lopezu.

Dvoboj se je končal po petih nizih v korist Španca in je trajal tri ure in 34 minut. To je bil njun 13. medsebojni dvoboj, Lopez pa je tokrat Wawrinko premagal šele četrtič.