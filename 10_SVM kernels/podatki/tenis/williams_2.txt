Sestri Williams pokleknili pred Klepačevo, Srebotnikova boljša od Jakupovićeve

Na OP Francije je v ženskih dvojicah do velikega skalpa prišla slovenska teniška igralka Andreja Klepač, ki je s Španko Mario Jose Sanchez Martinez premagala ameriško sestrsko navezo Venus - Serena Williams. 

Andrejo Klepač in Sanchez Martinezova sta Venus in Sereno Williams premagali s 6:4, 6:7 (4) in 6:0.  Klepačevo in Martinezovo v četrtfinalu čaka obračun s šestopostavljeno češko navezo Barbora Krejčikova/Katerina Siniakova.

Srebotnikova izločila Jakupovičevo ...
Katarina Srebotnik in njena španska partnerica Lara Arruabarrena sta se prebili v četrtfinale letošnjega drugega turnirja za grand slam v Parizu. Slovensko-španska naveza je bila boljša od slovensko-ruske kombinacije Dalila Jakupović-Irina Hromačeva, po 60 minut dolgem dvoboju sta zmagali s 6:3 in 6:1.

Srebotnikova in Arruabarrena se bosta za preboj v polfinale odprtega prvenstva Francije z nagradnim skladom 39,197 milijona evrov pomerili z zmagovalkama dvoboja Yingying Duan/Aleksandra Sasnovič (Kit/Blr) - Andrea Sestini Hlavačkova/Barbora Strycova (Češ/2).

... in Klepačevo v mešanih dvojicah
Srebotnikova se je skupaj z Mehičanom Santiagom Gonzalesom prebila v četrtfinale v konkurenci mešanih dvojic. V drugem krogu  sta po uri in devetih minutah premagala slovensko-nizozemsko navezo Andreja Klepač-Jean-Julien Rojer s 6:2 in 7:6 (3).

Slavile papirnate favoritinje
V konkurenci posameznic so slavile papirnate favoritinje. Američanka Sloane Stephens, sicer deseta nosilka pariškega turnirja, je brez večjih težav ugnala Estonko Anett Kontaveit s 6:2 in 6:0, prav tako je dokaj prepričljivo slavila njena rojakinja Madison Keys, ki je s 6:1 in 6:4 premagala Romunko Mihaelo Buzarnescu. Kazahstanka Julija Putinceva je bila boljša od Čehinje Barbore Strycove s 6:4 in 6:3.