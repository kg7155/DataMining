Čilić izzival usodo proti Fogniniju, Del Potro odpihnil Isnerja

Rafael Nadal, prvi nosilec turnirja za OP Francije, se je v osmini finala pomeril z mladim Nemcem Maximilianom Martererjem in ga premagal s 6:3, 6:2 in 7:6 (4). Hrvat Marin Čilić je z velikimi težavami premagal Italijana Fabia Fogninija. Znani so vsi četrtfinalisti, Čilić se bo pomeril z del Potrom, Nadal s Schwartzmanom, Đoković s Cecchinatom in Zverev s Thiemom. 

Rafael Nadal letos na OP Francije še ni oddal niti enega niza in lovi že svojo enajsto lovoriko na turnirjih za grand slam. Nadala v čertfinalu čaka obračun z Argentincem Diegom Schwartzmanom, ki je izločil Južnoafričana Kevina Andersona z 1:6, 2:6, 7:5, 7:6 (0) in 6:2.

Z današnjo zmago se je Nadal dvanajstič uvrstil med zadnjih osem na tem turnirju, skupno pa petintridesetič na turnirjih za grand slam. Na turnirjih velike četverice je zabeležil 234. zmago in 900. na profesionalni ravni. To mu je uspelo le en dan po 32. rojstnem dnevu.

"Ne počutim se starega. Toda štejem 32 let, igram od leta 2003, torej je minilo že kar nekaj let. Začel sem zelo mlad, to je dejstvo. Vesel sem, da sem še vedno tu. Uživam dan za dnem. Upam, da bom to počel še dolgo časa," je povedal Nadal.

V četrtfinalu je tudi Argentinec Juan Martin del Potro, ki je v osmini finala s 6:4, 6:4 in  6:4 odpravil Američana Isnerja. 

Marin Čilić in Fabio Fognini sta uprizorila pravo bitko. Hrvat je povedel z 2:0 v nizih, nato pa mu je z enako mero vrnil Italijan. Odločal je peti niz, v katerem se je Čilić le dovolj zbral, da si je zagotovil nastop v četrtfinalu. V tem ga čaka Del Potro.

Schwartzman se vrnil od mrtvih
V četrtfinale se je že uvrstil Diego Sebastian Schwartzman, ki je po petih nizih premagal Kevina Andersona. Argentinec se je znašel že v povsem izgubljenem položaju, potem ko je zaostajal za dva niza. V prvi dveh nizih je Schwartzman dobil le tri igre in kazalo je, da ga bo Južnoafričan odpihnil z igrišča. Nato je sledil veliki preobrat, potem ko je dobil naslednje tri nize in se zasluženo veselil uvrstitve v četrtfinale.

Petindvajsetletni igralec se je med igro pritoževal nad nešportnim obnašanjem Andersona, saj naj bi se ta oglašal med vsako točko. "Kaj takega še nisem videl. Vsako točko. Veste, nima spoštovanja. Moraš imeti spoštovanje do ostalih igralcev. Vsakokrat, ko zgrešim, mora biti tiho, ne pa de se oglaša vsako točko …"

Zdelo se je, da je glavna sodnica komaj zadrževala smeh, a je pozneje priznala, da se strinja z njim.

Prva para četrtfinala sta bila znana že v nedeljo, to sta Đoković - Cecchinato in Thiem - Zverev.