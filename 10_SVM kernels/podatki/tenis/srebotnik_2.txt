Srebotnikova dobila turnir v Nürnbergu

Slovenska teniška igralka Katarina Srebotnik je v navezi z Nizozemko Demi Schuurs zmagala v konkurenci dvojic na turnirju WTA v Nürnbergu. V finalu sta bili Slovenka in Nizozemka s 3:6, 6:3 in 10:7 boljši od drugih nosilk turnirja, švedsko-belgijske naveze Johanna Larsson - Kirsten Flipkens.

Za Srebotnikovo, ki je aprila osvojila turnir v Charlestonu, je to druga turnirska zmaga v dvojicah letos, do jubilejne 40. v karieri pa ji manjka le še en naslov. Poleg 39 naslovov v dvojicah s 16 različnimi soigralkami se 37-letna Srebotnikova lahko pohvali še s petimi lovorikami v mešanih dvojicah in štirimi med posameznicami.

"Zelo sem vesela tega naslova, ki je tudi lepa popotnica pred odprtim prvenstvom Francije v Parizu. Z Demi sva združili moči prvič in se odlično ujeli, ta uspeh pa mi je tudi dvignil samozavest pred drugim turnirjem za grand slam. Po slabši lanski sezoni sem presrečna, kako se odvija letošnja, dve turnirski zmagi in še en finale s tremi različnimi partnerkami. Zadovoljna sem s prikazano igro, da lahko igram na najvišji ravni in zmagujem, ter se veselim naslednjih izzivov," je uspeh na 250.000 evrov vrednem tekmovanju pospremila Srebotnikova.

Thiemu deseta turnirska zmaga
Avstrijec Dominic Thiem je zmagovalec turnirja ATP v Lyonu z nagradnim skladom 561.345 evrov. V finalu je prvi nosilec s 3:6, 7:6 (2) in 6:1 ugnal Francoza Gillesa Simona in v svojem 16. finalu prišel do desete turnirske zmage v karieri.

Za Thiema je bila to tudi jubilejna 200. zmaga na posamičnih dvobojih v karieri (200-117), obenem pa v medsebojnih dvobojih s Simonom zdaj vodi s 7:2.

Pavljučenkova slavila v Strasbourgu
Ruska teniška igralka Anastazija Pavljučenkova je zmagovalka 250.000 dolarjev vrednega turnirja WTA v Strasbourgu. V finalu je tretja nosilka premagala petopostavljeno Slovakinjo Dominiko Cibulkovo s 6:7 (5), 7:6 (3), 7:6 (6).

Za Pavljučenkovo je bil današnji finale prvi v tem letu, skupno pa je število zmag v karieri povečala na 12. Cibulkova pa je izgubila drugi letošnji finale po Budimpešti in ostaja pri devetih osvojenih turnirjih.

Larssonova osvojila Nürnberg
Švedinja Johanna Larsson je zmagovalka teniškega turnirja WTA v Nürnbergu z nagradnim skladom 250.000 evrov. V finalu je ugnala Američanko Alison Riske s 7:6 (4), 6:4.

Larssonova, ki bo z današnjo zmago izboljšala svoje 97. mesto na lestvici WTA, je v drugem nizu že zaostajala z 1:4, a po uri in 45 minutah poskrbela za preobrat in končno zmago. Za drugi osvojen turnir v karieri je iz nagradnega sklada dobila 34.677 evrov. Do danes je imela le zmago na domačem tekmovanju v Bastadu leta 2015.

Riskejeva, v polfinalu je odpravila osmo nosilko Čehinjo Katerino Siniakovo, je v prvem letošnjem finalu ostala praznih rok, tako da ostaja pri enem slavju na tekmovanjih WTA v karieri, ki pa je že precej oddaljeno, saj je bila najboljša le leta 2014 v Tianjinu.

Fucsovics prvič do zmage na turnirju ATP
Madžar Marton Fucsovics je novinec med zmagovalci teniških turnirjev ATP. Za prvo zmago v karieri je na turnirju v Ženevi z nagradnim skladom 561.345 evrov premagal Nemca Petra Gojowczyka s 6:2, 6:2.

Gojowczyk ni imel pravih možnosti za svoj drugi turnirski naslov v karieri, saj je bil njegov tekmec, 60. na lestvici ATP, prepričljivo boljši in je zmagal v dveh nizih in po le 68 minutah.

Z zmago je 26-letnik poskrbel še za prvi madžarski uspeh na turnirjih te ravni po skoraj štirih desetletjih, saj je pred njim zadnjič slavil Balazs Taroczy leta 1982. Fuscovics bo prvi Madžar med prvih 50 na lestvici ATP, današnja zmaga ga bo popeljala na 45. mesto, pobral pa je še največji delež denarnega sklada in zaslužil 89.435 evrov.